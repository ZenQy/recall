# 古代诗歌-五首

- **观沧海**

**曹操**

东临碣石，以观沧海。   
水何澹澹，山岛竦峙。   
树木丛生，百草丰茂。   
秋风萧瑟，洪波涌起。   
日月之行，若出其中；   
星汉灿烂，若出其里。   
幸甚至哉，歌以咏志。   

<hr>
- **次北固山下**

**王湾**

客路青山外，行舟绿水前。   
潮平两岸阔，风正一帆悬。   
海日生残夜，江春入旧年。   
乡书何处达？归雁洛阳边。   

<hr>
- **钱塘湖春行**

**白居易**

孤山寺北贾亭西，水面初平云脚低。   
几处早莺争暖树，谁家新燕啄春泥。   
乱花渐欲迷人眼，浅草才能没马蹄。   
最爱湖东行不足，绿杨阴里白沙堤。   


<hr>
- **西江月·夜行黄沙道中**

**辛弃疾**

明月别枝惊鹊，清风半夜鸣蝉。稻花香里说丰年，听取蛙声一片。   
七八个星天外，两三点雨山前。旧时茅店社林边，路转溪桥忽见。   

<hr>
- **天净沙·秋思**

**马致远**

枯藤老树昏鸦，    
小桥流水人家，    
古道西风瘦马。    
夕阳西下，   
断肠人在天涯。    