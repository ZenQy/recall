# 课外古诗词

- **山中杂诗**

**吴均**

山际见来烟，竹中窥落日。  
鸟向檐上飞，云从窗里出。  

---

- **竹里馆**

**王维**

独坐幽篁里，弹琴复长啸。  
深林人不知，明月来相照。  

---

- **峨眉山月歌**

**李白**

峨眉山月半轮秋，影入平羌江水流。   
夜发清溪向三峡，思君不见下渝州。  

---

- **春夜洛城闻笛**

**李白**

谁家玉笛暗飞声，散入春风满洛城。   
此夜曲中闻折柳，何人不起故园情。  

---

- **逢入京使**

**岑参**

故园东望路漫漫，双袖龙钟泪不干。  
马上相逢无纸笔，凭君传语报平安。  

---

- **滁州西涧**

**韦应物**

独怜幽草涧边生，上有黄鹂深树鸣。  
春潮带雨晚来急，野渡无人舟自横。  

---

- **江南逢李龟年**

**杜甫**

岐王宅里寻常见，崔九堂前几度闻。   
正是江南好风景，落花时节又逢君。  

---

- **送灵澈上人**

**刘长卿**

苍苍竹林寺，杳杳钟声晚。  
荷笠带斜阳，青山独归远。  

---

- **约客**

**赵师秀**

黄梅时节家家雨，青草池塘处处蛙。  
有约不来过夜半，闲敲棋子落灯花。  

---

- **论诗五首·其二**

**赵翼**

李杜诗篇万口传，至今已觉不新鲜。  
江山代有才人出，各领风骚数百年。  
