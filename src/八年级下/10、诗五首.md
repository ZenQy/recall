# 诗五首

- **饮酒·其五**

**陶渊明**

结庐在人境，而无车马喧。  
问君何能尔？心远地自偏。  
采菊东篱下，悠然见南山。  
山气日夕佳，飞鸟相与还。  
此中有真意，欲辨已忘言。  

<hr>

- **行路难·其一**

**李白**

金樽清酒斗十千，玉盘珍羞直万钱。  
停杯投箸不能食，拔剑四顾心茫然。  
欲渡黄河冰塞川，将登太行雪满山。  
闲来垂钓碧溪上，忽复乘舟梦日边。   
行路难！行路难！多歧路，今安在？  
长风破浪会有时，直挂云帆济沧海。  

<hr>

- **茅屋为秋风所破歌**

**杜甫**

八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。  
南村群童欺我老无力，忍能对面为盗贼。公然抱茅入竹去，唇焦口燥呼不得，归来倚杖自叹息。  
俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?  
安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！  

<hr>

- **白雪歌送武判官归京**

**岑参**

北风卷地白草折，胡天八月即飞雪。  
忽如一夜春风来，千树万树梨花开。  
散入珠帘湿罗幕，狐裘不暖锦衾薄。  
将军角弓不得控，都护铁衣冷难着。  
瀚海阑干百丈冰，愁云惨淡万里凝。  
中军置酒饮归客，胡琴琵琶与羌笛。  
纷纷暮雪下辕门，风掣红旗冻不翻。  
轮台东门送君去，去时雪满天山路。  
山回路转不见君，雪上空留马行处。  

<hr>

- **己亥杂诗·其五**

**龚自珍**

浩荡离愁白日斜，吟鞭东指即天涯。  
落红不是无情物，化作春泥更护花。  
