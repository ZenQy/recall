# 11、课外古诗词

- **观刈麦**

**白居易**

田家少闲月，五月人倍忙。  
夜来南风起，小麦覆陇黄。  
妇姑荷箪食，童稚携壶浆，  
相随饷田去，丁壮在南冈。  
足蒸暑土气，背灼炎天光，  
力尽不知热，但惜夏日长。  
复有贫妇人，抱子在其旁，  
右手秉遗穗，左臂悬敝筐。  
听其相顾言，闻者为悲伤。  
家田输税尽，拾此充饥肠。  
今我何功德？曾不事农桑。  
吏禄三百石，岁晏有余粮，  
念此私自愧，尽日不能忘。  

<hr>

- **月夜**

**刘方平**

更深月色半人家，北斗阑干南斗斜。   
今夜偏知春气暖，虫声新透绿窗纱。  

<hr>

- **商山早行**

**温庭筠**

晨起动征铎，客行悲故乡。  
鸡声茅店月，人迹板桥霜。  
槲叶落山路，枳花照驿墙。  
因思杜陵梦，凫雁满回塘。  

<hr>

- **卜算子·咏梅**

**陆游**

驿外断桥边，寂寞开无主。已是黄昏独自愁，更著风和雨。  
无意苦争春，一任群芳妒。零落成泥碾作尘，只有香如故。  

<hr>

- **破阵子·燕子来时新社**

**晏殊**

燕子来时新社，梨花落后清明。  
池上碧苔三四点，叶底黄鹂一两声，日长飞絮轻。  

巧笑东邻女伴，采桑径里逢迎。  
疑怪昨宵春梦好，元是今朝斗草嬴，笑从双脸生。  

<hr>

- **浣溪沙·簌簌衣巾落枣花**

**苏轼**

徐门石潭谢雨，道上作五首。潭在城东二十里，常与泗水增减清浊相应。  

簌簌衣巾落枣花，村南村北响缲车，牛衣古柳卖黄瓜。  
酒困路长惟欲睡，日高人渴漫思茶。敲门试问野人家。  

<hr>

**醉花阴·薄雾浓云愁永昼**

**李清照**

薄雾浓云愁永昼，瑞脑消金兽。佳节又重阳，玉枕纱厨，半夜凉初透。  
东篱把酒黄昏后，有暗香盈袖。莫道不销魂，帘卷西风，人比黄花瘦。  

<hr>

- **南乡子·登京口北固亭有怀**

**辛弃疾**

何处望神州？满眼风光北固楼。千古兴亡多少事？悠悠。不尽长江滚滚流。  
年少万兜鍪，坐断东南战未休。天下英雄谁敌手？曹刘。生子当如孙仲谋。  

<hr>

**山坡羊·骊山怀古**

**张养浩**

骊山四顾，阿房一炬，当时奢侈今何处？只见草萧疏，水萦纡。  
至今遗恨迷烟树。列国周齐秦汉楚，赢，都变做了土；输，都变做了土。  

<hr>

- **朝天子·咏喇叭**

**王磐**

喇叭，唢呐，曲儿小腔儿大。官船来往乱如麻，全仗你抬声价。  
军听了军愁，民听了民怕。哪里去辨甚么真共假？  
眼见的吹翻了这家，吹伤了那家，只吹的水尽鹅飞罢！  
