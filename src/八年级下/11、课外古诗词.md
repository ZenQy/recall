# 课外古诗词

- **赠从弟**

**刘桢**

亭亭山上松，瑟瑟谷中风。  
风声一何盛，松枝一何劲。  
冰霜正惨凄，终岁常端正。  
岂不罹凝寒，松柏有本性。  

<hr>

- **送杜少府之任蜀州**

**王勃**

城阙辅三秦，风烟望五津。  
与君离别意，同是宦游人。  
海内存知己，天涯若比邻。  
无为在歧路，儿女共沾巾。  

<hr>

- **登幽州台歌**

**陈子昂**

前不见古人，后不见来者。  
念天地之悠悠，独怆然而涕下。  

<hr>

- **送元二使安西**

**王维**

渭城朝雨浥轻尘，客舍青青柳色新。  
劝君更尽一杯酒，西出阳关无故人。  

<hr>

- **宣州谢脁楼饯别校书叔云**

**李白**

弃我去者，昨日之日不可留；  
乱我心者，今日之日多烦忧。  
长风万里送秋雁，对此可以酣高楼。  
蓬莱文章建安骨，中间小谢又清发。  
俱怀逸兴壮思飞，欲上青天览明月。  
抽刀断水水更流，举杯消愁愁更愁。  
人生在世不称意，明朝散发弄扁舟。  

<hr>

- **早春呈水部张十八员外**

**韩愈**

天街小雨润如酥，草色遥看近却无。  
最是一年春好处，绝胜烟柳满皇都。  

<hr>

- **无题·相见时难别亦难**

**李商隐**

相见时难别亦难，东风无力百花残。  
春蚕到死丝方尽，蜡炬成灰泪始干。  
晓镜但愁云鬓改，夜吟应觉月光寒。  
蓬山此去无多路，青鸟殷勤为探看。  

<hr>

- **相见欢·无言独上西楼**

**李煜**

无言独上西楼，月如钩。寂寞梧桐深院锁清秋。  
剪不断，理还乱，是离愁。别是一般滋味在心头。  

<hr>

- **登飞来峰**

**王安石**

飞来山上千寻塔，闻说鸡鸣见日升。  
不畏浮云遮望眼，自缘身在最高层。  

<hr>

- **清平乐·村居**

**辛弃疾**

茅檐低小，溪上青青草。醉里吴音相媚好，白发谁家翁媪？  
大儿锄豆溪东，中儿正织鸡笼。最喜小儿亡赖，溪头卧剥莲蓬。  
