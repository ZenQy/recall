# 课外古诗词

- **长歌行**

**佚名**

青青园中葵，朝露待日晞。  
阳春布德泽，万物生光辉。  
常恐秋节至，焜黄华叶衰。  
百川东到海，何时复西归？  
少壮不努力，老大徒伤悲。  

---

- **野望**

**王绩**

东皋薄暮望，徙倚欲何依。  
树树皆秋色，山山唯落晖。  
牧人驱犊返，猎马带禽归。  
相顾无相识，长歌怀采薇。  


---

- **早寒江上有怀**

**孟浩然**

木落雁南度，北风江上寒。  
我家襄水曲，遥隔楚云端。  
乡泪客中尽，孤帆天际看。  
迷津欲有问，平海夕漫漫。  

---

- **望洞庭湖赠张丞相**

**孟浩然**

八月湖水平，涵虚混太清。  
气蒸云梦泽，波撼岳阳城。  
欲济无舟楫，端居耻圣明。  
坐观垂钓者，徒有羡鱼情。  

---

风卷江湖雨暗村，四山声作海涛翻。
溪柴火软蛮毡暖，我与狸奴不出门。
- **黄鹤楼**

**崔颢**

昔人已乘黄鹤去，此地空余黄鹤楼。  
黄鹤一去不复返，白云千载空悠悠。  
晴川历历汉阳树，芳草萋萋鹦鹉洲。  
日暮乡关何处是？烟波江上使人愁。  

---

- **送友人**

**李白**

青山横北郭，白水绕东城。  
此地一为别，孤蓬万里征。  
浮云游子意，落日故人情。  
挥手自兹去，萧萧班马鸣。  

---

- **秋词**

**刘禹锡**

自古逢秋悲寂寥，我言秋日胜春朝。  
晴空一鹤排云上，便引诗情到碧霄。  

---

- **鲁山山行**

**梅尧臣**

适与野情惬，千山高复低。  
好峰随处改，幽径独行迷。  
霜落熊升树，林空鹿饮溪。  
人家在何许？云外一声鸡。  


---

- **浣溪沙·游蕲水清泉寺**

**苏轼**

游蕲水清泉寺，寺临兰溪，溪水西流。  
山下兰芽短浸溪，松间沙路净无泥，潇潇暮雨子规啼。  
谁道人生无再少？门前流水尚能西！休将白发唱黄鸡。  


---

- **十一月四日风雨大作二首**

**陆游**

僵卧孤村不自哀，尚思为国戍轮台。  
夜阑卧听风吹雨，铁马冰河入梦来。  
